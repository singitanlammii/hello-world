Gubachaa seeqanna
Obsa afaan nubaree
Ilkaantu nu addaata
Hidhii ofirraa raree

Malee----------

Akkaataan jiruu
Kan qaama gara gadii
Garmalee ittuu cimee
Irraan qarqabe badii

Qaala'insa jireenya
Jedha warri dubbatu
Tun qaala'iinsa miti
Jechi tokkolleen gitu
Qarshii humni cabee
Dadhabe waa bituu

Mataan ijaaf gurra
Of gubbatti baatu
Qaama isaa gadiitti
Ijaanu hin mil'atuu

Afaanis dubbii dide
Gurris hin dhaga'u
Abidda faana jalaa
Isa nyaatuf boba'u

Harki gadi hiixatee
Miila hin dhaqqabu
Miilli afaan qabaatee
Mataatti hin lallabuu

Kan jalaan gubatu
Garri gubbaa kolfa
Nafni waliin rifatuu
Abiddi faana orfaa
Yoo ilkaan seeqatu
Fayyaa miti golfaa

Fixeensa abiddaa
Miilan irra ejjanne
Qaala'iinsa jenna
Jecha gadi qabnee

Malee.........

Kun qaala'iinsa miti
Abidda nutti banee
Fixeensa barbadaatu
Jiruu keessatti canee

Jiruu tana dhoksaa
Arraba dheeressuun
Nama irraa fokkisa
Kan namas qaanessu

Hojjataan salphate
Mindaan inni argatu
Ittiin uffachuu mitii
Garaa isaaf hanqate

Baasin isaa ji'atti
Gatii sangaa tokkoo
Mindaan inni argatu
Amma gatii lukkuu
Jireenya isaan gitu
Nama naqe rakkoo

Yaa rabbi dirmadhu
Ol nufuudhi keessa
Kan namni ijibbaate
Ati ima dandeessaa

Fixeensi belbelaan
Nutti afaan banate
Nu liqimsuuf ka'ee
Jiruun nu waakkate
Namni hollatee na'e
Nubaasi ati keessaa
Yaa gooftaa danda'e

Qabbana kee roobii
Ati dhaamsi abidda
Dirmadhu yaa rabbi
Furmaata ni qabdaa
